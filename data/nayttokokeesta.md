---
path: '/nayttokokeesta'
title: 'Näyttökokeesta'
hidden: true
information_page: true
---

Tämä sivu koskee niitä opiskelijoita, jotka hakevat opinto-oikeutta aikataulullisen Ohjelmoinnin MOOC -kurssin kautta.

Näyttökoe on vain opinto-oikeutta hakemista varten. Mikäli tavoitteenasi on saada kurssisuoritukset, tulee sinun suorittaa Avoimen yliopiston tarjoamat verkkotentit kursseista Ohjelmoinnin perusteet ja Ohjelmoinnin jatkokurssi. Katso tietoa verkkotenteistä täältä: [Arvostelu ja kokeet](./arvostelu-ja-kokeet)

**HUOM** Vaikka olisit hakemassa opinto-oikeutta näyttökokeen avulla, osallistu myös Avoimen yliopiston tarjoamiin verkkotentteihin varmistaaksesi kurssisuoritusten saannin.

## Yleistä tietoa näyttökokeesta

Näyttökokeessa on aikaa kaksi ja puoli tuntia. Koetilaisuus saattaa kuitenkin kestää kolme tuntia riippuen miten nopeasti tilaisuudessa päästään aloittamaan. Näyttökokeessa on
Ohjelmoinnin MOOCin laajempien tehtävien tapainen ohjelmointitehtävä tai
ohjelmointitehtäviä, sekä mahdollisesti muuta sisältöä. Voit katsoa tältä sivulta alempaa edellisten vuosien näyttökokeiden ohjelmointiosioita.

**Ota henkilöllisyystodistus mukaan kokeeseen!** Tarvitset myös kurssilla
käyttämiäsi MOOC.fi -tunnuksiasi näyttökokeen tekemiseen.

Näyttökoe järjestetään Helsingin yliopiston tietojenkäsittelytieteen
osastolla salissa B221. Tietojenkäsittelytieteen osasto sijaitsee
Helsingissä, Kumpulan kampuksella, Exactum-rakennuksessa,
osoitteessa Pietari Kalmin katu 5, 00560 Helsinki.
Katso: [www.helsinki.fi/fi/kumpulan-kampus](www.helsinki.fi/fi/kumpulan-kampus). Exactumissa on viitoitus
oikeaan huoneeseen.

### Kutsu näyttökokeeseen

Kokeeseen saa kutsun sähköpostitse siihen sähköpostiosoitteeseen, jolla rekisteröityi kurssimateriaaleihin. Kutsu lähetetään kaikille, jotka ovat saaneet vähintään 90% jokaisen osan ohjelmointitehtävien pisteistä ja jotka ovat valinneet kurssimateriaalin Profiili-asetuksista kohdan "Aion hakea aikataulutetun Ohjelmoinnin MOOCin kautta opinto-oikeutta Helsingin yliopistoon." Tämän pääsee asettamaan painamalla sivuston yläreunasta omaa nimeään/sähköpostiosoitettaan. Tarvittava asetus löytyy avautuvan Profiili-sivun "Opiskelijan tiedot"-osasta.

## Omien materiaalien käyttö kokeen aikana

Olemme saaneet useita kysymyksiä omien materiaalien käytöstä näyttökokeessa.

Näyttökokeessa on käytössä sekä kurssin materiaali että internet. Kokeessa saa käyttää kaikkia hakukoneita ym palveluita, **jotka eivät vaadi kirjautumista**. TMC-järjestelmään saa kirjautua omilla tunnuksilla.

Omia kirjallisia materiaaleja tai muita muistiinpanoja ei saa tuoda näyttökokeeseen. Omia sähköisiä muistiinpanoja saa käyttää, mikäli ne ovat kaikkien saatavilla, eivätkä vaadi esimerkiksi kirjautumista.

Kännyköiden ja muiden mobiililaitteiden käyttö on kiellettyä. Ainoa poikkeus mobiililaitteiden käyttöön on, jos käytössä on salasananhallintaohjelma. Tällöin TMC-salasanan saa katsoa kokeen alussa. Tästä pitää viitata ja kertoa kokeen valvojalle erikseen.

## Ennen näyttökoetta

Näyttökokeen ajan valinnan lisäksi pyydämme sinua kirjoittamaan neljä lyhyttä
esseetä, joiden aiheet saat varausjärjestelmästä.
Kirjoita esseet ennen näyttökokeeseen tulemista varausjärjestelmään. Pääset varausjärjestelmään sähköpostitse saamastasi kutsusta.

Muuta valmistelua näyttökokeeseen ei tarvita. Osaat jo ohjelmoida riittävästi
kun olet tehnyt vaaditun määrän tehtäviä. Tosin mikäli sait kaikki
MOOC-tehtävät valmiiksi jo pitkän aikaa sitten, kannattanee ennen
näyttökoetta hieman palautella ohjelmointirutiinia sormenpäihin.

## Edellisten vuosien näyttökoetehtäviä

Alla on linkit vuosien 2016, 2017 ja 2018 näyttökoetehtävien ohjelmointiosioihin. Näyttökokeiden tehtävät on tyypillisesti mitoitettu siten, että koeajassa ei ehdi tekemään kaikkia tehtäviä.

Näiden näyttökokeiden arvostelussa arvostettiin enemmän pientä määrää hyvin toimivia toiminnallisuuksia kuin suurta määrää ei-toimivia toiminnallisuuksia. Tärkeämpää näissä kokeissa oli että on toimivaa kuin hienoa koodia. Koodin ylläpidettävyys vaikutti arvosanaan vähäsen.

[2016 näyttökokeen ohjelmointiosio](./old-exams/2016.pdf)

[2017 näyttökokeen ohjelmointiosio](./old-exams/2017.pdf)

[2018 näyttökokeen ohjelmointiosio](./old-exams/2018.pdf)

## Heräsikö kysyttävää?

Moodle-foorumillamme on uusi osio 'Näyttökoe', jossa voi kysyä kysymyksiä näyttökokeeseen liittyen. Ohjeet Moodle-alustalle liittymisestä löytyvät täältä alakohdasta Moodle-foorumi: [Tukiväylät](/tukivaylat)

Katso myös sivu [Mahdollisuus opinto-oikeuteen](/opinto-oikeus).
